James Madison

James Madison
Geboren	16 maart 1751
Port Conway (Virginia)
Overleden	28 juni 1836
Montpelier (Virginia)
Politieke partij	Democratisch-Republikeinse Partij
Partner	Dolley Payne Todd (1794-1836)
Beroep	Politicus
Religie	Episcopalisme
Handtekening	
4e president van de Verenigde Staten
Aangetreden	4 maart 1809
Einde termijn	4 maart 1817
Vicepresident(en)	George Clinton (1809-1812) 
Elbridge Gerry (1813-1814)
Voorganger	Thomas Jefferson
Opvolger	James Monroe
5e minister van Buitenlandse Zaken
Aangetreden	2 mei 1801
Einde termijn	3 maart 1809
President	Thomas Jefferson
Voorganger	John Marshall
Opvolger	Robert Smith
Afgevaardigde voor Virginia 
15e District
Aangetreden	4 maart 1793
Einde termijn	3 maart 1797
Opvolger	John Dawson
Afgevaardigde voor Virginia 
5e District
Aangetreden	4 maart 1789
Einde termijn	3 maart 1793
Opvolger	George Hancock
Portaal    	Politiek
James Madison (Port Conway (Virginia), 16 maart 1751 – Montpelier (Virginia), 28 juni 1836) was een Amerikaans politicus en slavenhouder. Tussen 1809 en 1817 diende hij als de vierde president van de Verenigde Staten. Tijdens zijn presidentschap raakte het land weer in oorlog met het Verenigd Koninkrijk.

James Madison heeft een belangrijke rol gespeeld bij het ontstaan van de Verenigde Staten van Amerika. Hij was een van de voornaamste auteurs van de Grondwet van de Verenigde Staten en de daaropvolgende Bill of Rights. Met zijn artikelen in de Federalist Papers die de nieuwe grondwet verdedigden, beïnvloedde hij de publieke opinie. Mede dankzij Madison kregen de Verenigde Staten een federatieve staatsvorm. Hij diende als afgevaardigde in het Huis van Afgevaardigden en was minister van Buitenlandse Zaken in het kabinet van president Thomas Jefferson. James Madison is een van de Founding Fathers van de VS en staat bekend als de Father of the Constitution (Vader van de Grondwet).[1]

Op 14 september 1794 huwde Madison met Dolley Payne Todd, de latere first lady, met wie hij geen kinderen zou hebben. Het echtpaar verschilde aanzienlijk in leeftijd en temperament: de veertien jaar jongere Dolley was een hartelijke en vrolijke vrouw en een gastvrouw die de politieke loopbaan van haar man bevorderde. Madison was korzelig en gereserveerd.


Inhoud
1	Jeugd
2	Father of the Constitution
2.1	Constitutional Convention
2.2	Bill of Rights
3	Madison en het buitenlands beleid
4	Presidentschap
4.1	Oorlog van 1812
4.2	Naoorlogs beleid
5	Na het presidentschap
6	Kabinetsleden onder Madison
7	Madisons geschriften
8	Externe links
Jeugd
James Madison werd geboren in Port Conway als de oudste van 12 kinderen van kolonel James Madison Sr. (1723–1801) en Eleanor Nellie Conway (1731–1829). Zijn slavenhoudende ouders waren eigenaar van een tabaksplantage in Orange County, Virginia, een landgoed dat Montpelier heette. Hij genoot zijn vroegste onderwijs thuis en vertrok in 1769 naar de Princeton-universiteit in New Jersey, waar hij geschiedenis, openbaar bestuur en rechten studeerde. Hij raakte betrokken bij een kring van studenten en faculteitsleden die revolutionaire ideeën hadden en werd lid van de American Whig Society. Al in 1771 behaalde hij zijn academische graad, waarna hij gedurende een aantal maanden verder studeerde bij de rector magnificus van Princeton alvorens naar Virginia terug te keren.[2]

Van 1772 tot 1775 verbleef Madison op zijn vaders landgoed Montpelier, alwaar hij zich steeds meer voor politiek en bestuur ging interesseren. Gedurende deze periode raakte hij ook overtuigd van de noodzaak voor de Britse koloniën om onafhankelijk te worden van het moederland.[3] Vanaf 1776 was Madison lid van de Constitutionele Conventie van Virginia, alwaar hij meehielp aan de Virginia Declaration of Rights[4] en nauw samenwerkte met Thomas Jefferson. Nadat Virginia in juni 1776 een nieuwe grondwet had aangenomen, werd Madison lid van de wetgevende vergadering van de toekomstige staat Virginia.

Father of the Constitution
Nog jong en timide werd Madison in 1779 lid van de delegatie van Virginia in het Continental Congress, waar hij aan het eind van de Amerikaanse Onafhankelijkheidsoorlog een meer leidende rol ging spelen. Madison stond een sterk centraal federaal gezag voor en vond dat de Articles of Confederation een te zwak raamwerk vormden voor de regering van de pas onafhankelijk geworden Verenigde Staten.[2] In 1784 werd Madison wederom gekozen als lid van de wetgevende vergadering van Virginia, de General Assembly. In de Assembly was hij een van de grootste voorstanders van een sterkere centrale regering, een niet al te populaire stellingname in Virginia. Madison pleitte ook voor godsdienstvrijheid en de scheiding van kerk en staat.[5][6]

In september 1786 werd op voorstel van Madison een conventie gehouden in Annapolis, Maryland waar, zo hoopte Madison, de staten een meer uniform handelsbeleid konden overeenkomen. Slechts vier staten stuurden een delegatie en er werd weinig meer bereikt dan het bijeenroepen van een nieuwe conventie. Bij deze tweede conventie, die in Philadelphia plaatsvond, waren alle staten present.[7] Het beoogde doel van deze conventie was de hervorming van de Artikelen van de Confederatie. In mei 1787 werd Madison gekozen als een van de delegatieleden van Virginia.

Constitutional Convention
Drie weken voordat de Conventie van start zou gaan kwam James Madison in Philadelphia aan. Hij presenteerde zijn plan voor een nieuwe constitutie aan de andere delegatieleden van Virginia. Het voorstel was gebaseerd op zijn Study of Ancient and Modern Confederacies en Vices of the Political System of the United States. In Madisons visie moesten de drie pijlers van de staatsinrichting zijn: een gekozen uitvoerende macht, een wetgevende macht bestaande uit twee kamers waarin de staten op basis van hun bevolkingsgrootte vertegenwoordigd worden, alsmede een sterke nationale rechtsprekende macht. Dit systeem zou de grondslag gaan vormen voor het gehele politieke raamwerk van de Verenigde Staten.[8] Het berustte op de trias politica van Montesquieu: er zijn drie machten van de overheid die elkaar controleren door checks and balances zodat geen een kan overheersen.

Tijdens de Conventie werd het Virginia Plan door gouverneur Edmund Randolph van Virginia voorgedragen. Hiertegenover stond het New Jersey Plan dat vooral verschilde van Madisons ideeën omdat het een paritaire verdeling van vertegenwoordigers in het toekomstige Amerikaanse Congres voorstond. Uiteindelijk werd het compromis bereikt dat het Huis van Afgevaardigden op basis van bevolkingsgrootte werd samengesteld, terwijl in de Senaat elke staat, ongeacht zijn grootte, twee senatoren kreeg.

Tijdens de Constitutionele Conventie woonde Madison bijna alle vergaderingen bij[9] om, zo zei hij, "geen enkele belangrijke toespraak te missen".[10] Het was zijn doel om een grondwet te creëren: "on which would be staked the happiness of a people great even in its infancy, and possibly the cause of liberty throughout the world" ("die het doel heeft het geluk te waarborgen van een volk, groots zelfs in dit vroege stadium, en wellicht de vrijheid in heel de wereld").[11]

Na de Constitutionele Conventie werkte Madison voor de aanneming van de Grondwet die hij mede ondertekende. In de staatsconventie van Virginia waar over de ratificatie van de nieuwe grondwet werd gediscussieerd voerde de "Vader van de Grondwet" meerdere debatten met Patrick Henry, die tegen het grondwetsvoorstel was.[12] Madison was een van de drie auteurs van een serie van 85 invloedrijke artikelen die in vooral New Yorkse kranten verschenen en die later als de Federalist Papers werden gepubliceerd. Madison, Alexander Hamilton en John Jay publiceerden deze artikelen als tegenwicht tegen de negatieve berichtgeving over de Grondwet in diverse kranten. Zij hoopten het Amerikaanse publiek te overtuigen van de noodzaak om de grondwet aan te nemen. Algemeen wordt aangenomen dat Madison 26 van de 85 Federalist Papers schreef.[13]

De staatsconventie van Virginia stemde in 1788 met 89 tegen 79 stemmen voor ratificatie van de Grondwet. Madison slaagde er in 1789 niet in om tot de Senaat te worden verkozen, maar werd in zijn thuisdistrict wel gekozen als lid van het Huis van Afgevaardigden.

Bill of Rights
Een van de argumenten die tegenstanders van de Grondwet tegen het grondwetsvoorstel aanvoerden was de afwezigheid van een Bill of Rights, die de rechten van de burgers moest waarborgen. Hoewel Madison aanvankelijk tegen deze Bill of Rights was, werd hij gaandeweg een van de grootste voorstanders ervan.[14] In totaal stelde Madison 12 amendementen voor als onderdeel van deze Bill of Rights en in december 1791 werden tien hiervan door de staten geratificeerd en daarmee deel van de Grondwet. Meer dan 150 jaar na zijn dood, in 1992, werd nog eens een van Madisons amendementen geratificeerd, als het 27e amendement op de Grondwet.[8]

Gedurende de 8 jaar dat Madison deel uitmaakte van het Huis van Afgevaardigden begon het tweepartijensysteem dat nu nog in de VS bestaat zich af te tekenen. Madison schaarde zich aanvankelijk achter de fractie van Alexander Hamilton die een hechte band met het oude moederland Groot-Brittannië voorstond en meer macht aan de centrale regering wilde geven. Thomas Jefferson en zijn volgelingen verzetten zich hiertegen. Geleidelijk aan begon Madison zich meer en meer met Jeffersons visie te vereenzelvigen en aan het einde van zijn vier termijnen als Congreslid was Madison een van de leiders van de Democratisch-Republikeinse Partij in het Huis. Hamiltons Federalist Party en Jeffersons Democratisch-Republikeinse Partij verschilden van mening over maatregelen die Hamilton wilde doorvoeren, zoals de oprichting van een nationale bank, het overnemen van schulden die de individuele staten hadden gemaakt door de federale overheid [bron?] en de invoering van handelstarieven, hoewel Madison in het Continental Congress veel van deze maatregelen zelf had voorgesteld. Madison vreesde dat de Federalisten de noordelijke staten te veel invloed zouden geven en zijn oorspronkelijke nationalisme veranderde geleidelijk aan in regionale loyaliteit.[15]

Deze splitsing in de Amerikaanse politiek zorgde voor een bekoeling van de relatie tussen Madison en George Washington, die net als Hamilton een Federalist was, hoewel voor de vorm partijloos. Voorheen onderhield Washington nauwe contacten met Madison en zocht hij als president Madisons advies op verschillende beleidsterreinen.[16]

Madison en het buitenlands beleid
In de buitenlandse politiek waren de anti-Federalisten kort na de invoering van de Grondwet meer pro-Frans, terwijl de Federalisten pro-Britse sentimenten koesterden.[17] In de oorlogen tussen Frankrijk en Groot-Brittannië die volgden op de Franse Revolutie trachtte president Washington de Amerikaanse neutraliteit te handhaven, wat de anti-Federalisten als een pro-Britse actie zagen. In 1794 sloten de Verenigde Staten met Groot-Brittannië het Verdrag van Jay dat diverse meningsverschillen tussen beide landen oploste, vaak nog daterend uit de Amerikaanse Onafhankelijkheidsoorlog, en Amerikaanse handelsrechten vastlegde. Madison had tevergeefs gestreden tegen de ratificatie van dit verdrag: hij vond dat Amerika beter bestand was tegen een eventuele handelsoorlog dan Groot-Brittannië.[18] Madison en andere anti-Federalisten verloren in deze periode gaandeweg invloed, terwijl de Federalisten in het Congres de overhand kregen.

Madison stelde zich in 1797 niet opnieuw verkiesbaar als Congreslid en trok zich met zijn vrouw Dolley terug op Montpelier, zijn vaders landgoed, dat hij inmiddels had geërfd. Twee jaar later werd hij echter wederom verkozen in de Assembly (volksvertegenwoordiging) van Virginia. Nadat Thomas Jefferson in 1801 tot president was gekozen, benoemde hij zijn oude politieke vriend en geestverwant Madison op de hoogste post in het kabinet, die van Secretary of State (Minister van Buitenlandse Zaken).[19] In deze positie was het aan Madison om de relaties met de twee grote rivalen Groot-Brittannië en Frankrijk in goede banen te leiden. Beide Europese grootmachten waren in deze periode bijna voortdurend met elkaar in oorlog en hadden een blokkade van elkaars havens afgekondigd. Omdat Amerikaanse koopvaardijschepen een groot deel van de handel van beide landen met hun West-Indische koloniën vervoerden, hadden zij regelmatig te lijden van Franse en Britse oorlogsschepen die hun vracht confisqueerden. De Britten dwongen Britse onderdanen die op de neutrale Amerikaanse schepen dienstdeden met geweld om in de Britse marine te dienen (impressment).

Madison trachtte aanvankelijk tevergeefs met diplomatieke middelen een einde te maken aan deze praktijken. Als laatste poging om een oorlog met één of beide Europese mogendheden te voorkomen, introduceerden Jefferson en Madison de Embargo Act die in 1807 door het Congres werd goedgekeurd. Deze wet verbood alle handel van Amerikaanse schepen met het buitenland. Deze Embargo Act was moeilijk uit te voeren en leidde vooral in de zuidelijke staten tot een economische neergang. De wet werd al snel weer ingetrokken, hoewel de onderliggende problemen niet werden opgelost.[20][21]


Kiesmannen per Amerikaanse staat 2012, 2016, 2020

Kiesmannen per Amerikaanse staat 2004, 2008
Het Kiescollege of United States Electoral College is in het Amerikaanse staatsrecht het lichaam dat de president kiest.

In de Verenigde Staten wordt de president niet rechtstreeks gekozen. Feitelijk wordt op de dag van de verkiezingen niet de president gekozen, maar een college dat hem of haar pas enige tijd later kiest. Dit kiescollege bestaat uit 538 kiesmannen. Dat is evenveel als het aantal senatoren en leden van het Huis van Afgevaardigden, aangevuld met drie extra zetels voor Washington D.C. Doordat het aantal leden van het Huis van Afgevaardigden per staat verschillend is, is ook het aantal kiesmannen per staat verschillend. Het minimumaantal voor een staat is drie, aangezien iedere staat twee senatoren heeft en ten minste één afgevaardigde.

De verkiezing door de kiesmannen gaat in de meeste staten volgens het principe First past the post. Dat wil zeggen dat degene die in een bepaalde staat de meeste stemmen haalt, de stemmen krijgt van alle kiesmannen van die staat. Uitzonderingen zijn de staten Maine en Nebraska. Daar worden twee kiesmannen op deze wijze gekozen; de andere (twee in Maine, drie in Nebraska) worden per congresdistrict gekozen.

Door dit systeem is het mogelijk dat de presidentskandidaat met de meeste stemmen de verkiezingen niet wint. Dat gebeurde bijvoorbeeld tijdens de presidentsverkiezingen van 2000, waarin Al Gore meer stemmen behaalde dan George W. Bush, maar toch een minderheid in het kiescollege had en dus de verkiezingen verloor. Dit gebeurde nog recenter ook tijdens de presidentsverkiezingen van 2016 waarbij Donald Trump zonder de meerderheid van de stemmen won van Hillary Clinton.[1] Tegenstanders van het systeem wijzen hierop wanneer zij voor afschaffing pleiten. Voorstanders zeggen dat het systeem de overmacht van de (qua inwonertal) grotere staten tegengaat en verkiezingsfraude moeilijker maakt.

Na iedere volkstelling, die in de VS elke tien jaar wordt gehouden, wordt het aantal afgevaardigden per staat aangepast, en dus ook het aantal kiesmannen per staat.

De verdeling van 2010 tot en met 2020, met tussen haakjes de toe- of afname van het aantal kiesmannen sinds de vorige verdeling, is als volgt:

Californië - 55
Texas - 38 (+4)
Florida - 29 (+2)
New York - 29 (-2)
Illinois - 20 (-1)
Pennsylvania - 20 (-1)
Ohio - 18 (-2)
Georgia - 16 (+1)
Michigan - 16 (-1)
North Carolina - 15
New Jersey - 14 (-1)
Virginia - 13
Washington - 12 (+1)
Arizona - 11 (+1)
Indiana - 11
Massachusetts - 11 (-1)
Tennessee - 11
Maryland - 10
Minnesota - 10
Missouri - 10 (-1)
Wisconsin - 10
Alabama - 9
Colorado - 9
South Carolina - 9 (+1)
Kentucky - 8
Louisiana - 8 (-1)
Connecticut - 7
Oklahoma - 7
Oregon - 7
Arkansas - 6
Iowa - 6 (-1)
Kansas - 6
Mississippi - 6
Nevada - 6 (+1)
Utah - 6 (+1)
Nebraska - 5
New Mexico - 5
West Virginia - 5
Hawaï - 4
Idaho - 4
Maine - 4
New Hampshire - 4
Rhode Island - 4
Alaska - 3
Delaware - 3
District of Columbia - 3
Montana - 3
North Dakota - 3
South Dakota - 3
Vermont - 3
Wyoming - 3
Als een lid van het kiescollege anders stemt dan hij of zij zou moeten doen krachtens het mandaat van de kiezers van de bewuste staat, wordt zo iemand een faithless elector genoemd. Het hangt van de wetgeving van die staat af of dit gedrag strafbaar is, en of de stem ongeldig wordt verklaard. Er zijn bijzondere gevallen, zoals het overlijden van de kandidaat[2], waarbij er afgeweken werd van de uit te brengen stem.

Het bestaan van het kiescollege is historisch te verklaren als een tegemoetkoming aan de zuidelijke slavenstaten.[3] Het college is opgericht door het grondwettelijk congres van Philadelphia en hervormd door het Twaalfde Amendement (1803) als reactie op de patstelling na de verkiezingen van 1800. Elke slaaf telde voor 3/5 mee in het bepalen van het aantal kiesmannen waarop een staat recht had. Het kiescollege moest toelaten dat staten het stemrecht ontzegden aan zwarten en vrouwen zonder hierdoor aan macht in te boeten.

John Caldwell Calhoun (Abbeville (South Carolina), 18 maart 1782 - Washington D.C., 31 maart 1850) was een vooraanstaande Amerikaanse politicus uit de Zuidelijke Verenigde Staten. Van 1817-1825 was hij minister van Defensie (Oorlog) onder James Monroe. Hij was van 1825-1829 vicepresident onder president John Quincy Adams en aansluitend van 1829-1832 vicepresident onder Andrew Jackson. Ook was hij gedurende korte tijd minister van Buitenlandse Zaken (1844-1845) onder president John Tyler.

In de eerste helft van de 19de eeuw was hij een spilfiguur in de politiek en werd het bekendst als voorstander van de slavernij.


Inhoud
1	Levensloop
1.1	Jeugd
1.2	Afgevaardigde
1.3	Minister van Oorlog
1.4	Vicepresident
1.5	Eerste termijn als senator
1.6	Minister van Buitenlandse Zaken
1.7	Tweede termijn als senator
1.8	Overlijden
Levensloop
Jeugd
Calhoun werd geboren als het vierde kind van Ierse immigranten. Toen hij 17 jaar was, verliet hij de schoolbanken om op de familieboerderij aan de slag te gaan omdat zijn vader ziek was geworden. Later vervolgde hij zijn studie aan Yale. In 1807 werd hij toegelaten tot het beroep van advocaat. Zijn politieke carrière begon in 1808 met de verkiezing in het Huis van Afgevaardigden van de staat South Carolina. Ook in zijn privéleven werkte de politiek door. Drie jaar later trouwde hij namelijk met Floride Bonneau Colhoun, dochter van de voormalige senator John Colhoun. Het stel kreeg tien kinderen, van wie er drie op jonge leeftijd overleden.

Afgevaardigde
Zijn entree in de nationale politiek maakte Calhoun in 1810, toen hij gekozen werd in het Huis van Afgevaardigden. Vanaf het begin was hij een van de leiders van de "oorlogshaviken", samen met voorzitter van het Huis van Afgevaardigden Henry Clay en de Afgevaardigden William Lowndes en Langdon Cheves. Een groot aantal Amerikanen wilde Canada veroveren op, of zoals zij het zagen bevrijden van, Groot-Brittannië. Calhoun was voorzitter van het Comité van Buitenlandse Zaken van het Huis van Afgevaardigden. Dat comité riep in juni 1812 op de Britten de oorlog te verklaren. Dit gebeurde inderdaad, maar de oorlog - de Oorlog van 1812 - verliep desastreus voor de Amerikanen. Het leger en de marine waren niet voorbereid op een oorlog. De belangrijkste havensteden werden door de Britse marine geblokkeerd, de invasie in Canada liep uit op een fiasco. In de nacht van 24 op 25 augustus 1814 brandden de Britten zelfs het Witte Huis in Washington D.C. plat. In 1814 werd de oorlog beëindigd met het tekenen van de Vrede van Gent.

Na de oorlog nam Calhoun samen met Clay het initiatief tot een aantal vergaande maatregelen waardoor de macht van de federale overheid versterkt zou worden. Calhoun wilde dat de Verenigde Staten klaar waren voor een eventuele volgende oorlog. Oorspronkelijk lag er veel macht bij de individuele staten. Zo kwam het meeste belastinggeld bij hen terecht. Calhoun was voorstander van hoge importtarieven om zo een eigen industrie op te bouwen, een nationale bank en verbeterde infrastructuur door de aanleg van havens en kanalen.

Minister van Oorlog
President James Monroe nam Calhoun in 1817 als minister van Oorlog op in zijn kabinet. Hij had de taak om de marine te hervormen, waarbij onder andere stoomschepen in gebruik werden genomen. Verder zorgde Calhoun voor de opbouw van een staand leger van een respectabele omvang. Het Congres wenste dat ook omdat er mogelijk een oorlog dreigde met Spanje of Groot-Brittannië vanwege de Amerikaanse belangen met betrekking tot Florida. Na de min of meer gedwongen overdracht nam de roep om een groot leger weer af. Calhoun kon niet verhinderen dat er weer gesneden werd in het federale defensiebudget.

Als minister van Oorlog was Calhoun ook verantwoordelijk voor alle indianengerelateerd zaken. Om daar beter vorm aan te geven richtte hij het Bureau of Indian Affairs op.

Vicepresident
Calhoun stelde zich in 1824 aanvankelijk kandidaat voor het presidentschap, maar toen de delegatie van South Carolina hem niet steunde zette hij met succes zijn kaarten op het vicepresidentschap. Hij diende twee termijnen als vicepresident, in de eerste termijn onder John Quincy Adams en in de tweede termijn onder Andrew Jackson. Daarmee is hij, samen met George Clinton, de enige die als vicepresident onder twee verschillende presidenten heeft gediend.

President Jackson kon niet goed opschieten met Calhoun. De twee botsten over de verhoging van de importtarieven. De vicepresident was daar tegenstander omdat New England en verschillende zuidelijke staten, waaronder Calhouns thuisstaat South Carolina daar hard door getroffen werden. Jackson was juist een voorstander van de maatregelen. Zijn vicepresident kondigde aan dat hij in de Senaat tegen zou stemmen wanneer de stemmen zouden staken. Het voorstel werd echter nipt aangenomen. Calhoun stelde toen dat voor een individuele staat, als laatste redmiddel, mogelijk was om uit de Unie te stappen, oftewel geen onderdeel meer uit te maken van de Verenigde Staten.

In mei 1830 ontdekte Jackson dat Calhoun in het verleden als minister van Oorlog president Monroe had verzocht om hem een reprimande te geven. Als generaal was Jackson Spaans Florida binnengevallen zonder de expliciete toestemming van Calhoun of Monroe. De vrouw van Calhoun hielp ook niet mee om de sfeer in het kabinet te verbeteren. Minister van Oorlog John Henry Eaton trouwde met een vrouw die pas net weduwe was geworden. Haar man zou zelfmoord hebben gepleegd omdat zijn vrouw een affaire had met Eaton. Floride Calhoun stelde dit gedrag samen met een aantal andere kabinetsvrouwen aan de kaak, Jackson stond echter achter zijn minister van Oorlog en zag het als politieke zet van Calhoun om zijn gezag te ondermijnen. Hij gebruikte het schandaal om van verschillende kabinetsleden af te komen die zijn vicepresident steunden. In de rest van zijn periode als vicepresident had Calhoun weinig meer te zeggen. De breuk tussen hem en Jackson was de reden om zich verkiesbaar te stellen voor de Senaat. Calhoun geloofde dat hij als senator meer kon betekenen dan als vicepresident. Hij werd gekozen en stapte in december 1832 op als vicepresident. Hij was daarmee de eerste vicepresident die zelf opstapte.

Eerste termijn als senator
Verschillende tegenstanders van president Jackson verenigden zich in de Whig-partij. Calhoun koos aanvankelijk hun zijde totdat hij in conflict kwam met senator Daniel Webster die tegen de slavernij was. Calhoun was de belangrijkste woordvoerder in de Senaat van de beweging die voor het behoud van de slavernij was. Hij was tegen elke poging tot het tegengaan of afschaffen van slavernij. Als senator was hij voorstander van de Fugitive Slave Law waarin stond opgenomen dat de lokale autoriteiten in de vrije staten er alles aan moesten doen om ontsnapte slaven terug te brengen naar hun oorspronkelijke eigenaren. Waar veel zuidelijke politici over slavernij spraken als een “noodzakelijk kwaad”, omschreef Calhoun het in 1837 in een beroemd geworden speech op de Senaatsvloers als "positief goed". Hij vond het blanke ras zowel in intellectueel opzicht als fysiek superieur aan de donkere Afrikanen. Tegelijkertijd was er bijna geen land waar de arbeider (oftewel slaaf) zoveel vrijheid zou hebben het werk zelf in te richten en waar de werkgever zoveel aandacht voor de gezondheid of ouderdomsproblemen van die arbeider.

Minister van Buitenlandse Zaken
Calhoun onderbrak zijn periode in de Senaat in 1844 voor een jaar om onder president John Tyler aan de slag te gaan als minister van Buitenlandse Zaken. Zijn voorganger Abel Upshur was omgekomen toen een kanon explodeerde op het slagschip USS Princeton. Calhoun maakte een einde aan een grensconflict met Groot-Brittannië over het precieze verloop van de grens tussen Canada en de staat Oregon. Calhoun besloot dat de grens precies langs de 49e breedtegraad zou lopen en voorkwam op die manier een oorlog.

President Tyler en Calhoun waren beide voorstander van de annexatie van de onafhankelijke Republiek Texas die lid wilde worden van de Unie. In Texas was slavernij toegestaan. Daarom wilde de noordelijke staten niet dat Texas tot de VS zou toetreden. In de Senaat wisten de voorstanders niet de vereiste tweederdemeerderheid te behalen. Calhoun stelde vervolgens een gemeenschappelijke resolutie op die werd voorgelegd aan het Congres (Huis van Afgevaardigden en Senaat). Hiervoor was slechts een meerderheid van de helft plus één voor vereist. Deze resolutie werd aangenomen waarna de weg vrij was voor Texas om zich bij de Unie te voegen. Als gevolg daarvan verklaarde Mexico in 1846 de oorlog aan de Verenigde Staten.

Tweede termijn als senator
In zijn tweede termijn als senator bleef Calhoun waarschuwen voor de invloed van de noordelijke staten. Zo droeg hij bij aan de toenemende kloof tussen het noorden en zuiden van de Verenigde Staten, wat uiteindelijk zou leiden tot de Amerikaanse Burgeroorlog in 1861. Hoewel hij op dat moment al lichamelijk te zwak was om veel verzet te bieden keerde hij zich ook tegen het Compromis van 1850. Dit was een serie van vijf wetten die betrekking hadden op de slavernij en de territoria die tijdens de Mexicaans-Amerikaanse Oorlog in Amerikaanse handen waren gekomen.

Het doel van het Compromis was om de balans te bewaren tussen de belangen van de zuidelijke, slavenhoudende, staten en de "vrije" staten.

Overlijden
Calhoun overleed op 31 maart 1850 aan de gevolgen van tubercolose. Hij werd begraven in Charleston, South Carolina. Tijdens de Burgeroorlog waren vrienden van hem bang voor grafschenders. Zij groeven zijn kist daarom op en verborgen het in een kerk voordat hij in een anoniem graf werd begraven. In 1871 keerde het lichaam terug naar het oorspronkelijke graf.

Edward Reilly Stettinius (Chicago, 22 oktober 1900 – Greenwhich, 31 oktober 1949) was een Amerikaans industrieel en politicus.

In 1939 werd Stettinius voorzitter van de War Resources Board van president Franklin Delano Roosevelt. In 1941 en 1942 was hij belast met het toezicht op de uitvoering van de Leen- en Pachtwet en in 1944 was hij minister van buitenlandse zaken. Hij was aanwezig tijdens de Conferentie van Jalta, in 1945, als belangrijkste adviseur van Roosevelt.

Zijn belangrijkste optreden was echter zijn rol in de Conferentie van Dumbarton Oaks, waar de oprichting van de Verenigde Naties werd besproken. Hij zou later zijn ministersfunctie neerleggen om de eerste gedelegeerde van de Verenigde Staten in de Verenigde Naties te worden.


