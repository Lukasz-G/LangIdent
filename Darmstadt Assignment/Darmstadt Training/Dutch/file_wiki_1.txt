Economie van Nederland
Munteenheid	1 euro (€) = 100 cent
Fiscaal jaar	kalenderjaar
Handelsorganisaties	EU, WTO en OESO
Statistieken
BBP Rang (2014)	16e in nominaal volume (2014); 7e in nominaal volume per hoofd; 6e in volume in koopkrachtpariteit; 15e in koopkrachtpariteit per hoofd.
Bruto Binnenlands Product (2017)	€ 725,4 miljard[1]
Bruto Nationaal Product (2014)	$ 880,4 miljard
Economische groei ten opzichte van vorig kwartaal (BBP) (2018 Q1)	0,6%
Economische groei ten opzichte van jaar eerder (BBP) (2018 Q1)	2,8&
BBP per hoofd (2017)	€ 51.785
BBP per sector (2015)	landbouw (1,6%), industrie (18,8%), diensten (79,6%)
Inflatiepercentage (oktober 2018)	2,1%
Beroepsbevolking (Oktober 2018)	9,2 miljoen
Werkloosheidspercentage/seizoensgecorrigeerd (December 2018)	3,5%
Faillissementen(excl. eenmanszaken) (februari 2018)	226
Belangrijke industrieën	elektronica en communicatiemateriaal, metalen, chemicaliën, petroleum, voedselverwerking, visserij, landbouw gerelateerde producten
Handelspartners
Uitvoer (2014)	$ 549,3 mld
Belangrijkste partners (2012)	Duitsland 26,5%, België 13,7%, Frankrijk 8,8%, Verenigd Koninkrijk 8%, Italië 4,5%
Invoer (2014)	$ 473,8 mld
Belangrijkste partners (2012)	Duitsland 13,8%, China 12%, België 8,4%, Verenigd Koninkrijk 6,7%, Rusland 6,4%, Verenigde Staten 6,1%
Openbare financiën
Overheidssaldo (% van BBP, 2017)	1,1% overschot
Staatsschuld (% van BBP, 2017 Q4)	56,7%
Openbare schuld (2017)	€ 412 mld
Opbrengsten (2017)	€ 320 mld
Uitgaven (2017)	€ 312 mld
Donor van economische hulp (2004)	€ 4 mld
Nederland is een welvarend land met een open economie die zwaar leunt op buitenlandse handel. De economie wordt getypeerd door stabiele verhoudingen, relatief lage inflatie, een gezond financieel beleid en een belangrijke rol als Europese transportader. Voedselverwerking, chemie, olieraffinage en de fabricage van elektrische apparaten zijn de belangrijkste industriële activiteiten.

In de intensieve, gemechaniseerde land- en tuinbouw werkt weliswaar slechts 4% van de Nederlandse beroepsbevolking, maar er worden door de sector enorme hoeveelheden voedsel voor de voedselverwerkingsindustrie en de uitvoer geproduceerd. Na de Verenigde Staten is Nederland het tweede uitvoerland op het gebied van land- en tuinbouwproducten[2]. De Nederlandse economie is ongeveer de vijftiende tot twintigste economie van de wereld, afhankelijk van hoe er gemeten wordt. Nederland was eerder nog de tiende economie ter wereld, maar werd ingehaald door snel groeiende economieën als Mexico en Zuid-Korea.

De Nederlandse economie maakte eind jaren 90 een grote groeispurt door met groeicijfers boven de 3%. In de eerste jaren na de eeuwwisseling is deze groei afgenomen. De internetzeepbel en de aanslagen in de Verenigde Staten op 11 september 2001 hebben hierin een belangrijke rol gespeeld. In 2006 en 2007 groeide de economie weer met meer dan 3%, maar naar aanleiding van de wereldwijde crisis was er in 2009 een krimp van 3,5%, gevolgd door een zeer beperkte groei en een flink stijgende staatsschuld en werkloosheid vanaf 2010 tot 2013. Vanaf 2014 is er weer sprake van groei van de economie (+ 3,2% in 2017). Ook is het tekort op de begroting vanaf 2016 omgeslagen in een overschot zodat de staatsschuld in 2017 daalde tot onder de 60% norm. De werkeloosheid daalde in 2018 tot onder de 4%. Het algehele economische beeld is gunstig.

Nederland was één van de eerste landen die het besluit aangaande de euro als Europese munteenheid hebben geratificeerd. Sinds 1 januari 2002 is de munt er het enige wettige betaalmiddel (met overgangsperiode voor inwisseling). In de bijzondere gemeenten Bonaire, Sint Eustatius en Saba is de Amerikaanse dollar per 1 januari 2011 wettig betaalmiddel (wederom met overgangsperiode).[3]


Inhoud
1	Sectoren
1.1	Energie
1.2	Akker- en tuinbouw
1.3	Veeteelt
1.4	Visserij
1.5	Industrie
1.6	Handel en bankwezen
1.7	Transport
1.8	Toerisme
2	BNP
3	Beroepsbevolking
4	Munteenheid
Sectoren
Energie
Een van de grootste energiemaatschappijen ter wereld is voor zestig procent van Nederlandse oorsprong. De Koninklijke Shell heeft haar hoofdkantoor in Den Haag en is voortgekomen uit de oliewinning in Nederlands-Indië. Nederland zelf heeft een zeer beperkte voorraad aan aardolie in de bodem van de Noordzee. Van groot belang is echter de in 1959 ontdekte voorraad aardgas nabij het Groningse Slochteren. Met dit aardgasveld van Slochteren is Nederland de tweede producent van aardgas van de Europese Unie. De voorraad aardgas wordt geschat op 0,9% van de wereldvoorraad. Nederland wint 30% van de totale aardgaswinning van de Europese Unie en 2,7% van de wereld. Nederland wil haar vooraanstaande positie behouden door een centrale rol te gaan spelen in de doorvoer van gas uit andere landen. Door de aanwezigheid van de grote aardgasreserves speelt kernenergie maar een relatief kleine rol in het energiebeleid van Nederland. De kernenergiecentrale Dodewaard heeft bijna dertig jaar gefunctioneerd tot zij in 1997 gesloten werd. In 2009 was de enige functionerende kerncentrale de kernenergiecentrale Borssele. Sluiting van deze centrale is uitgesteld tot 2033. Alternatieve vormen van energie (biomassa, zon, wind) spelen een bescheiden rol en leveren ca. 5% van de totale energieproductie. De aardgaswinning in het Groningen aardgasveld is echter tevens de oorzaak van vele kleinere aardbevingen die aanzienlijke schade aan woningen en andere gebouwen in het gebied heeft veroorzaakt. Langzamerhand is het besef gegroeid dat de veiligheid van de inwoners van Groningen belangrijker is dan de aardgaswinsten en daarom is in 2018 het besluit genomen om de aardgaswinning in het Groningen veld te verminderen en vanaf 2030 geheel te staken[4].

Zie Nederland#Energie

Akker- en tuinbouw
Hoewel de landbouw voor buitenlanders vaak in verband gebracht wordt met de Nederlandse economie, door traditionele producten als tulpen en kaas, werkt maar 2 % van de bevolking in deze sector. De aanwezigheid van de Nederlandse bedrijven op het gebied van bloemen, bloembollen en veredelde zaden in de wereldeconomie is echter significant.

Veeteelt
Varkensfokkerijen
Pluimveehouderij
Veehouderij
Zuivelproducten
Visserij
Visquotum
Visserij in Nederland
Visvangst
Industrie
 Zie Industrie in Nederland voor het hoofdartikel over dit onderwerp.
Landbouwindustrie, metaalindustrie en machinebouw en -installaties, fabricage van elektrische apparaten en outillage, chemische productie, olieverwerking, constructie, micro-elektronica, visvangst

Groeipercentage industriële productie: 3,2% (2000)
Belangrijkste bedrijven: Shell, Unilever, ASML, KLM, DSM, AkzoNobel, Philips, Aegon, ING Groep, Rabobank Groep, Heineken, Post NL en Randstad.
Handel en bankwezen
De financiële instellingen hebben altijd een grote rol gespeeld in de Nederlandse economie na de Tweede Wereldoorlog. Verzekeraars en banken hebben in sommige gevallen grote conglomeraten gesmeed. Dit model van een combinatie van bankieren en verzekeren is sinds het uitbreken van de kredietcrisis niet langer populair omdat de risico's moeilijker te controleren zijn. Het concern ING Groep zal dan ook gesplitst worden in een bank en een verzekeraar, zo werd in oktober 2009 bekend.

De Nederlandse effectenbeurs is opgegaan in Euronext. De beurs heeft een historie van pionieren. Het was de eerste effectenbeurs ter wereld met de handel in aandelen VOC en de eerste derivatenbeurs van Europa.

Het Centraal Bureau voor de Statistiek (CBS) is in Nederland als zelfstandig bestuursorgaan de aangewezen instantie waar verzameling, bewerking en publicatie van statistieken ten behoeve van overheid, wetenschap en bedrijfsleven zijn gecentraliseerd.

De instelling heeft sinds 1899 tot taak de samenleving te voorzien van betrouwbare en samenhangende statistische informatie. Ze is verantwoordelijk voor de productie van nationale (officiële) statistieken (sinds oktober 2010 inclusief de statistieken over Caribisch Nederland) én van Europese (communautaire) statistieken. De wettelijke grondslag voor het CBS is sinds 2003 de 'Wet op het Centraal Bureau voor de Statistiek'. Deze wet garandeert een onafhankelijke positie ten opzichte van de regering en andere overheidsinstellingen. De kosten voor de uitoefening van de taken komen ten laste van de rijksbegroting.

De informatie die het CBS publiceert, omvat vele maatschappelijke aspecten, van macro-economische indicatoren als economische groei en consumentenprijzen, tot de inkomenssituatie van personen en huishoudens.


Inhoud
1	Geschiedenis
1.1	directeuren-generaal
2	Gegevensverzameling
3	Gegevensontsluiting
3.1	Ontsluiting historische gegevensverzamelingen
4	Internationale samenwerking
5	Discussiepunten
6	Zie ook
7	Externe links
Geschiedenis
Het CBS is opgericht op 9 januari 1899 als opvolger van de Centrale Commissie voor de Statistiek (CCS). Eerste directeur-generaal was Coenraad Alexander Verrijn Stuart, in 1906 opgevolgd door H.W. Methorst.

Het ontstaan van een dergelijk instituut wortelt direct in de discussies over de sociale kwestie uit het laatste kwart van de 19de eeuw. Er was behoefte aan onafhankelijke, betrouwbare informatie om maatschappelijke vraagstukken te begrijpen. De CCS werd op 6 oktober 1892 opgericht. Het was de taak van de CCS om de maatschappelijke discussie over de sociale kwestie met relevante statistieken te schragen. De statistiek was op dat moment het moderne instrument van een staat die de ambitie had om sturing te geven aan de samenleving. Cijfers moesten zorgen voor de solide basis voor beleid. Als statistiekenmaker heeft de commissie zeven jaar gewerkt. In 1899 is het CBS opgericht, als professioneel werkbureau met een eigen, kleine wetenschappelijke staf. De CCS hield de adviestaak, maar is in 2016 vervangen door een Raad van Advies.[1]

Sinds 3 januari 2004 is het CBS een zelfstandig bestuursorgaan (zbo).

In 2010 was het bureau 111 jaar oud. De er 2400 mensen (voltijders en deeltijders) die er in twee vestigingen werkten brachten in dat jaar ruim drieduizend publicaties (persberichten, conjunctuurberichten, boeken, elektronische publicaties en Statlinetabellen) naar buiten. De CBS-website werd bijna 5 miljoen keer bezocht.

directeuren-generaal
prof. dr. C.A. Verrijn Stuart, 1899-1906
prof. dr. H.W. Methorst, 1906-1939
prof. dr. Ph.J. Idenburg, 1939-1966
dr. J.Ch.W. Verstege, 1966-1973
prof. G. Goudswaard, 1974-1977
prof. dr. W. Begeer, 1977-1991
prof. dr. A.P.J. Abrahamse, 1991-1999
ir. drs. R.B.J.C. van Noort, 1999-2004
drs. G. van der Veen, 2004-2014
dr. T.B.P.M. Tjin-A-Tsoi, 2014-
Gegevensverzameling
Het onderzoeksprogramma wordt vastgesteld door de 'Centrale Commissie voor de Statistiek'. Dit is een onafhankelijke commissie die waakt over de onafhankelijkheid, onpartijdigheid, relevantie, kwaliteit en continuïteit van het statistische programma.

Het CBS verzamelt gegevens over personen, bedrijven en instellingen. Deze gegevensverzameling verwerkt het CBS tot statistieken over bedrijven, groepen mensen en hun omgeving. Dan gaat het bijvoorbeeld over criminaliteit, werkloosheid of het aantal baby’s dat geboren wordt. Voor het verzamelen van gegevens gebruikt het CBS verschillende methoden. Het CBS gebruikt bestaande registraties, zoals het bevolkingsregister en de bestanden van de Kamers van Koophandel. Het gebruik van registers zorgt ervoor dat het CBS bedrijven of personen niet zo vaak meer hoeft te benaderen en dat verlaagt de enquêtedruk. Sinds het CBS een zelfstandig bestuursorgaan is, is het bureau verplicht registraties te gebruiken, waar dat kan. Als zbo mag het bureau bovendien alle door de overheid betaalde registers gebruiken.

Ook haalt het CBS gegevens op bij alle Nederlanders door ze te interviewen – telefonisch of elektronisch – of door ze persoonlijk te bezoeken. De instelling geeft nooit privacy gevoelig informatie aan anderen door en anonimiseert deze informatie altijd.

Gegevensontsluiting
Alle statistische informatie van het CBS is via de website beschikbaar. Gebruikers hebben er toegang tot onder meer nieuwsberichten en de databank StatLine. De website en de statistische databank StatLine zijn afzonderlijk en gratis te benaderen. Het CBS stelt ook microdata beschikbaar voor analyses. Deze mogelijkheid staat open voor onderzoeksinstituten die daarvoor zijn gemachtigd via de CBS-wet of die daarvoor toestemming hebben gekregen van de Centrale Commissie voor de Statistiek. Zij kunnen werken vanaf hun eigen werkplek via remote acces of remote execution, of on site op de vestigingen van het CBS in Leidschenveen en Heerlen. Er staat een groot aantal bestanden klaar waarop analyses kunnen worden uitgevoerd, onder strikte voorwaarden.

Ontsluiting historische gegevensverzamelingen
Het CBS ontwikkelt een digitale collectie van historisch statistisch materiaal vanaf de 18e eeuw via een aparte website.[2]. Ook zijn historische volkstellingen uit de periode 1795-1971 beschikbaar[3], alsmede uitbreidingen op deze gegevens met Bedrijfstellingen (1930-1978), Beroepentellingen (1930, 1947), Woningtellingen (1947, 1956) en Volkstellingen op buurtniveau (1947, 1960)[4][5]

Internationale samenwerking
Voor statistiek is internationale vergelijkbaarheid van groot belang. Cijfers van Nederland moeten kunnen worden vergeleken met die van andere landen en moeten op een eenduidige manier worden gemaakt. Daarom is het CBS actief in de internationale overlegfora van de Verenigde Naties (U.N. Statistical Commission), de OECD (Statistisch Comité) en de Europese Unie (European Statistical System Committee, Economic Commission for Europe, Conference of European Statisticians). In de Europese Unie participeert het CBS ook in het Europees Statistisch Systeem. Dat wordt gevormd door Eurostat, het Statistisch Bureau van de Europese Unie, de nationale statistiekbureaus van de EU-landen, en overige nationale producenten.

Discussiepunten
Als instelling die belangrijke, wetenschappelijke gegevens levert voor met name de overheid is het CBS dikwijls onderwerp van discussie. Zinvol wetenschappelijk onderzoek is alleen mogelijk wanneer de te onderzoeken verschijnselen duidelijk zijn gedefinieerd. Als het CBS voor een begrip een andere definitie gebruikt dan dat bij veel mensen gangbaar is, dan onderzoekt het CBS iets anders dan dat burgers, bestuurders en de media uit de onderzoeksresultaten begrijpen. Om verwarring te voorkomen heeft het CBS een begrippenpagina ontwikkeld.

Sinds het aantreden van Tjark Tjin-A-Tsoi op 1 april 2014, is de koers van het CBS gewijzigd van alleen statistieken verzamelen, naar het in samenhang presenteren van deze statistieken.[6][7]

Zie ook
Algemene Directie Statistiek - Statistics Belgium (Statbel), België
Eurostat (Europese Unie)
Institut national de la statistique et des études économiques (INSEE), Frankrijk

Bruto binnenlands product
Naar navigatie springenNaar zoeken springen

Een kaart van wereldeconomieën naar grootte van het BBP (nominaal) in US dollar, Wereldbank, 2014
Het bruto binnenlands product (bbp) is de totale geldwaarde van alle in een land geproduceerde finale goederen en diensten gedurende een bepaalde periode (meestal een jaar). Meestal wordt met dit begrip het bruto binnenlands product tegen marktprijzen bedoeld.


Inhoud
1	Samenstelling bruto binnenlands product
2	Berekening bbp
3	Afgeleide termen
4	Geschiedenis
5	Internationale afspraken
5.1	Herberekening op basis van ESR2010 in 2014
6	Beperkingen
7	Zie ook
8	Literatuur
9	Noten
10	Externe link
Samenstelling bruto binnenlands product
Het bruto binnenlands product bestaat uit:

De productie van consumptiegoederen en kapitaalgoederen (zowel uitbreidings- als vervangingsinvesteringen) door de particuliere sector.
De productie van consumptiegoederen en kapitaalgoederen door de overheid (meestal samengevat met de term overheidsbestedingen). Dit is niet hetzelfde als overheidsuitgaven. Bij bestedingen staat productie tegenover de betaling; overheidsuitgaven is een breder begrip, het gaat hier om overheidsbestedingen én overdrachtsinkomens.
De productie van consumptiegoederen en kapitaalgoederen voor het buitenland (de uitvoer ofwel export). Omdat voor de productie van goederen ook goederen uit het buitenland nodig zijn dient van de uitvoerwaarde de invoerwaarde (importwaarde) te worden afgetrokken. Het zo verkregen saldo wordt vaak het saldo van de lopende rekening van de betalingsbalans genoemd. Strikt genomen is dit niet juist. Het gaat hier alleen om het saldo van de goederen- en dienstenrekeningen. Zowel het saldo van de uit het buitenland ontvangen en aan het buitenland betaalde primaire inkomens als het saldo van de van het buitenland ontvangen en aan het buitenland betaalde inkomensoverdrachten worden buiten beschouwing gelaten.
Berekening bbp
De grootte van het bbp kan op drie manieren worden berekend:

De objectieve methode: optelling van de in een land gerealiseerde toegevoegde waarden.
De subjectieve methode: optelling van alle primaire inkomens in een land.
De bestedingsmethode: de bestedingen van alle gezinnen, de bedrijven en de overheid bij de binnenlandse ondernemingen.
De termen 'objectief' en 'subjectief' hebben hier een specifieke betekenis. Objectief betekent hier 'goederen' ('objecten') en subjectief 'personen' ('subjecten').

Een ander woord voor productie is de toegevoegde waarde. De toegevoegde waarde van een bedrijf wordt berekend door: omzet - (ingekochte grond- en hulpstoffen).

Echter, de manier van de toegevoegde waarde berekenen bij een bedrijf is niet toepasbaar bij de overheid. Voor veel overheidsdiensten bestaat geen prijs; het leger en de politie hebben geen omzet en er is geen marktprijs voor veiligheid op straat. Er is toch een afspraak gemaakt om de toegevoegde waarde van de overheid te berekenen: de optelling van alle ambtenarensalarissen. Hieruit volgt de som van ambtenarensalarissen en alle toegevoegde waardes van bedrijven is het bbp.

Worden de afschrijvingen van het bbp afgetrokken, dan resulteert het netto binnenlands product (nbp).

Afgeleide termen
Bruto binnenlands product tegen marktprijzen of tegen factorkosten
Als bij bbp geen verdere vermelding staat, wordt het bbp tegen marktprijzen bedoeld. Om aan te geven welk deel uiteindelijk als primair inkomen bij de verschaffers van productiefactoren terechtkomt wordt het bbp tegen factorkosten gebruikt. Dit vindt men door van het bbp tegen marktprijzen het bedrag aan kostprijsverhogende belastingen af te trekken en het bedrag aan (verkoopprijs) verlagende subsidies op te tellen. Eigenlijk is de term kostprijsverhogende belastingen onjuist. Het gaat hier om de invoerrechten, accijnzen en btw. Deze verhogen niet de kostprijs, maar de verkoopprijs.
Bruto nationaal inkomen
Dit is het bruto binnenlands product plus de door de inwoners van het eigen land in het buitenland verdiende primaire inkomens minus de door buitenlanders in het betreffende land verdiende primaire inkomens. Samengevat betekent 'binnenlands' hier verdiend/geproduceerd binnen de landsgrenzen en 'nationaal' verdiend/geproduceerd door de staatsburgers van een land.
Netto binnenlands product
Dit is het bruto binnenlands product minus de door de particuliere sector en de overheid gedane afschrijvingen ter financiering van vervangingsinvesteringen. Deze term is minder gebruikelijk omdat per land de regels met betrekking tot afschrijvingen verschillen. Internationale vergelijking wordt hierdoor moeilijker. Netto heeft hier dus de bijzondere betekenis van exclusief afschrijvingen.
Bruto binnenlands product per capita
Dit is het bbp van een land gedeeld door het aantal inwoners van dat land.
Reëel bruto binnenlands product
Dit is het (nominaal) bbp gecorrigeerd voor de inflatie. Men vindt de groei van het reële bbp door het indexcijfer van het nominaal bbp te delen door het prijsindexcijfer. Deze uitkomst geeft de groei van de koopkracht (gemeten in eigen valuta) weer ten opzichte van het basisjaar dat voor de beide indexcijfers is genomen.
Bruto binnenlands product in ppp dollars
Hierbij staat 'ppp' voor (en) purchasing power parity, ofwel koopkrachtpariteit. De cijfers worden hierbij aangepast rekening houdend met koopkrachtverschillen tussen landen.
Bruto wereldproduct/wereld bbp
Het bruto wereldproduct, ook wel wereld bbp genoemd, is het bruto nationaal inkomen van alle landen van de wereld samen. Het is gelijk aan het totale bruto binnenlands product van alle landen ter wereld. Het wereld bbp bedroeg in 2012 iets minder dan 72.000 miljard dollar.[1][2]
Geschiedenis
Het bruto binnenlands product is het eerst ontwikkeld en berekend door Simon Kuznets, toen het Amerikaans Congres hem in 1932 vroeg het Amerikaans nationaal inkomen van de afgelopen vier jaar te meten. Hij produceerde een jaar later de eerste bbp-cijfers.[3] Dit om Grote Depressie die merkbaar werd vanaf 1929 te becijferen. Hij kreeg in 1971 voor deze prestatie de Nobelprijs.

In Groot-Brittannië heeft Colin Clark, een staatsambtenaar statistieken verzameld over Brits nationaal inkomen sinds de jaren twintig. In 1940 pleitte de Britse econoom John Maynard Keynes voor meer gedetailleerde cijfers over de capaciteit van Groot-Brittannië voor de productie van wapens, tanks en vliegtuigen in verband met de oorloginspanningen. Hij legde de moderne definitie voor het bruto binnenlands product vast. In tegenstelling tot Kuznets, die staatsuitgaven als een kostpost voor de private sector beschouwde, beschouwde Keynes de oorlogsuitgaven als productie die de economie doet groeien. In oorlogstijd werd de bbp-cijfers vooral gebruikt voor het beheer van de productie voor de oorlog.[4] Na de oorlog worden de cijfers gebruikt voor het aansturen van de economische cyclus door de vraag te reguleren volgens Keynes' ideeën.

Om naoorlogse steun te krijgen van het Marshallplan-programma moesten de betrokken landen bbp-cijfers leveren. De Verenigde Naties hebben Richard Stone, een Keynes-aanhanger, gevraagd een standaard sjabloon te maken voor bbp-cijfers geschikt voor alle landen van de VN. Hiermee konden de bbp-cijfers van alle landen met elkaar vergeleken worden en vormde dit de basis voor diverse internationale verdeelsleutels in bijdragen, subsidies en stemrechten.

Aan de berekenmethodiek is in de loop van de jaren veel aan gesleuteld. In de jaren jaren vijftig maakte de productie van goederensector (Engels: manufacturing) nog een derde deel uit van de Britse economie, terwijl het tegenwoordig maar een tiende deel hiervan vertegenwoordigt. Met de groei van de dienstensector werd meer aandacht besteed aan het meten van deze sector. Voor de publieke sector (staatsdiensten) waar de meeste diensten gratis zijn, werden de kosten als productiekosten opgevoerd. In sommige publieke sectoren wordt de nu gepoogd de productie rechtstreeks te meten, zoals het aantal uitgereikte diploma´s voor scholen.

Bij waardebepaling van nieuwe producten wordt in principe de reservatieprijs gebruikt (Wat de consumenten bereid zijn te betalen). De keuzehoeveelheid en en kwaliteitsverbeteringen voor de consument zijn lastig te becijferen. Het aantal tv-kanalen en beschikbare voedselkeuzes is gaandeweg flink gegroeid, maar men is in het algemeen niet méér tv gaan kijken of meer gaan eten. De extra keuzes zijn echter wel een kwaliteitsverbetering. In principe worden diensten waarvoor niet voor betaald wordt – zoals mantelzorg, vrijwilligerswerk of vrije informatiebronnen zoals Wikipedia – niet meegerekend, ondanks dat ze van zichzelf veel inherente waarde kunnen hebben. Soms wordt kan indirect boekhoudkundig een waarde herleid worden. Een zoekopdracht met Google Search is op het eerste gezicht gratis voor de consument, hoewel die indirect betaalt met het leveren van persoonlijke informatie, waarvoor adverteerders op hun beurt wel willen betalen. De advertentieomzet van Google wordt dan weer wel opgenomen in de statistieken. Hetzelfde gebeurt voor commerciële televisie.

Internationale afspraken
Het bbp van Nederland wordt vastgesteld door het Centraal Bureau voor de Statistiek (CBS) op basis van de nationale rekeningen. Bij de berekening van het bbp worden internationale richtlijnen gevolgd om ervoor te zorgen dat landen op eenzelfde wijze hun economie meten:

System of National Accounts 1993[5]
European System of National and Regional Accounts 1995[6]
Herberekening op basis van ESR2010 in 2014
In 2014 werd een revisie van de nationale rekeningen doorgevoerd op basis van nieuwe internationale methoden welke zijn vastgelegd in het Europees Systeem van Rekeningen (ESR2010), dat weer volledig is gebaseerd op het nieuwe "System of National Accounts" van de Verenigde Naties (SNA2008).[7] Het doorvoeren van de nieuwe richtlijnen uit het ESR is verplicht voor alle lidstaten van de Europese Unie. De belangrijkste wijzigingen zijn met deze revisie dat uitgaven aan Onderzoek & Ontwikkeling (R&D) plus een aantal militaire uitgaven voortaan tot de investeringen worden gerekend en dat software die organisaties voor eigen gebruik hebben ontwikkeld tegen marktprijzen wordt gewaardeerd en niet meer tegen de kostprijs.[7] Tot slot wordt de bijdrage van illegale en niet-formele (buiten de belasting gehouden) activiteiten aan de economie ook opgenomen.[7] Bijvoorbeeld: Prostitutie is in sommige landen verboden en is bij andere landen een legale activiteit. De omzet wordt door allerlei veronderstellingen geschat. (waaronder het condoomgebruik)[8]

Het CBS heeft tegelijk een bronnenrevisie doorgevoerd. Het niveau van de indicatoren is daarbij herijkt aan de niveaus van de nieuwe gegevensbronnen, die beschikbaar zijn gekomen.[7] Enkele voorbeelden van nieuwe bronnen zijn het Loonaangifte-bestand en het btw-bestand van de belastingdienst, nieuwe statistieken van De Nederlandsche Bank en het vernieuwde handelsregister van de Kamer van Koophandel.[7] Het tussentijds doorvoeren van nieuwe bronniveaus is niet mogelijk omdat dit de economische groeicijfers verstoort. Bij elke revisie van de nationale rekeningen wordt één ijkjaar gehanteerd. Hierop worden de wijzigingen in definities en bronmateriaal doorgevoerd en wordt geanalyseerd welk effect deze hebben op het niveau van de cijfers. Bij de huidige revisie is 2010 het ijkjaar en was 2001 bij de vorige. Op 6 maart 2014 publiceerde het CBS de nieuwe cijfers over 2010 op grond van de nieuwe regels. Voor dit jaar wordt het bbp met 44,7 miljard euro, of 7,6%, verhoogd.[7] Hiervan is 3,0 procentpunt het gevolg van het doorvoeren van de nieuwe internationale richtlijnen en komt 4,6 procentpunt voort uit de herijking op nieuwe bronnen. Het overheidstekort daalde hierdoor in 2010 van 63,4% naar 59,0%.[7]

Beperkingen
Het gebruik van het bruto binnenlands product als indicator voor het economisch welzijn van een land heeft zijn beperkingen:

Economische groei is niet synoniem aan welvaartsgroei. De econoom Jones maakt onderscheid tussen intensieve en extensieve groei. Extensieve groei is slechts het gevolg van bevolkingsgroei, terwijl bij intensieve groei de welvaart per hoofd van de bevolking toeneemt. Intensieve groei wordt mogelijk gemaakt door kapitaalaccumulatie en innovatie die de productiviteit doet toenemen. Bij een krimpende bevolking zoals in Japan betekent een gelijkblijvende bbp een individuele welvaartsgroei. Wel neemt daar voor bedrijven de grootte van de potentiële markt af.
Economische groei is meer dan een getal. Hoewel Kuznets het begrip bruto binnenlands product ontwikkelde, waarschuwde hij voor een te simplistische benadering. Er is een verschil tussen kwantiteit en kwaliteit van de groei, tussen kosten en opbrengsten, en tussen de korte en lange termijn.[9]
Economische groei heeft ook nadelen, met negatieve externaliteiten zoals luchtvervuiling en geluidsoverlast en de uitputting van natuurlijke hulpbronnen, waaronder niet hernieuwbare grondstoffen.
Het bruto binnenlands product maakt verder geen onderscheid tussen economische activiteiten die de levensstandaard van mensen werkelijk verbeteren en economische activiteiten die dat niet doen. Elke economische activiteit wordt meegeteld bij de berekening van het bbp, bijvoorbeeld:
Als de misdaad stijgt als gevolg van hoge werkloosheid en armoede, leidt dat tot meer politieactiviteiten, strafrechtprocedures, gerechtskosten, gevangenisuitgaven etc.
Als de gezondheid achteruitgaat vanwege toename in o.a. het aantal te dikke mensen, alcohol- of druggebruik nemen de kosten in de gezondheidszorg toe.
Voormalig Amerikaans senator Robert Kennedy heeft het als volgt samengevat:

Het bruto binnenlands product omvat luchtvervuiling en reclame voor sigaretten en de ambulances die op de snelwegen verkeersslachtoffers weghalen. Het rekent de speciale sloten voor onze deuren mee en ook de gevangenissen voor de mensen die ze stukmaken. Het bruto binnenlands product omvat de vernietiging van de cederwouden en de dood van Lake Superior. Het neemt toe met de productie van napalm en raketten en kernkoppen. Het houdt geen rekening met de gezondheid van onze gezinnen, de kwaliteit van het onderwijs of het genoegen dat we aan spelen beleven. Het is net zo onverschillig voor de properheid van onze fabrieken als voor de veiligheid van onze straten. Het telt niet de schoonheid van onze poëzie mee of de kracht van onze huwelijken, noch de intelligentie van het publieke debat of de integriteit van ambtenaren... het meet kortom alles, behalve dat wat het leven de moeite waard maakt.[10]
Er zijn een aantal pogingen ondernomen om een passend alternatief te bedenken om de werkelijke welvaartsverbetering vast te leggen. Enkele populaire indicatoren zijn:

index voor duurzame economische welvaart (Index of Sustainable Economic Welfare, ISEW)
Genuine Progress Indicator (GPI)
index van de menselijke ontwikkeling (Human Development Index, HDI)
Fordham Index of Social Health (FISH)
Index of Economic Well-Being (IEWB)
Zie ook
Lijst van landen naar bbp
Lijst van landen naar bbp per hoofd van de bevolking
Bruto nationaal inkomen
Bruto nationaal geluk

